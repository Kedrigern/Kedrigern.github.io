---
layout:     post
title:      "Jak jsem se stal virtuálním"
date:       2021-02-24 22:30:00 +0100
categories: Piráti
comments:   true
tags:       [Piráti]
img:        Keddie-studio.png
author:     Ondřej Profant
---

Zaumout mladší generaci s odbornými politickými tématy je náročné, ačkoliv se častokrát přímo dotýkají jejich práce, studia nebo zájmů. Rozhodl jsem proto vydat se na internet se svým novým virtuálním avatarem, se kterým jsem spustil vzdělávací kanál na YouTube a plánuji i streamovat na Twitchi.

<!--more-->

Nové technologie nám s každým rokem nabízejí dosud nevídané možnosti. Žijeme v době zázraků, kdy začíná být náročné ohromit, protože neustále dochází k dalším objevům. Tyká se to i zábavního průmyslu, který se díky internetu stal zdánlivě decentralizovaným. Zdánlivě proto, že ačkoliv dochází k přesunu televizních diváků na internet, internetové publikační platformy jsou pod kontrolou několika málo korporací.

Přes tento negativní doprovodný jev způsobený nedostatečnou regulací internetových gigantů je internet prostředkem, který mnoha tvůrcům umožňuje rozjezd jejich kariéry. YouTubeři, streameři a dalši online tvůrci jsou už mnoho let fenoménem dnešní globální internetové kultury, která roste a existuje paralelně s tou běžnou, kterou známe z mainstreamových médií, volně se s ní mísí a tvoří tak nevídaný unikát v oblasti porozumění naprosto rozdílných kulturních prostředí.

Protože se jako Pirát přirozeně zajímám o rozvoj a možnosti komunikačních platforem, pro které se zároveň snažím jako poslanec svými legislativními návrhy vytvářet férová pravidla, rozhodl jsem se pustit do vlastního tvůrčího experimentu. I když mi používání sociálních sítí není cizí, nikdy jsem neusiloval o to být internetovým influencerem. Co bych však rád sdílel, jsou užitečné a podnětné informace o tématech, která jsou mi blízká. To znamená z pohledu zákonodárce digitalizace, eGovernment a kybernetická bezpečnost, z pohledu programátora a nadšence do nových technologií nové poznatky a úspěchy v oblasti vědy, výzkumu a vývoje.

<iframe width="560" height="315" src="https://www.youtube.com/embed/SfYkMYH-JF0" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen=""></iframe> 

Jelikož mým cílem je zaujmout převážně mladší generaci, která internetové platformy a sociální sítě využívá intenzivněji, rozhodl jsem se pro neotřelý formát pořadu. Vzhledem k očekávánému rozvoji a rozšiřování prostředků virtuální reality a jejích různých využití chci svůj populárně naučný obsah koncipovat jako 3D animovanou show. Jedná se vlastně o takový první krůček na cestě do virtuální reality. V té by Piráti jako politická síla i kulturní hnutí měli být se svými principy otevřenosti jako první, než ji zcela pohltí korporátní mašiny na marketing, jako se to stalo v případě sociálních sítí. 

**VTubeři** (virtuální YouTubeři a streameři) jsou online personami bavičů, hráčů, hudebníků, umělců a dalších tvůrců, kteří svůj obsah prezentují s pomocí digitálních avatarů. Nejedná se jen o okrajovou zábavu, jak by se mohlo na první pohled zdát. Ohromná rychlost, s jakou virtuální tvůrci obsahu prorazili na celém světě, poukazuje na významný statistický trend, nikoliv na ojedinělé anomálie. Kizuna Ai, jeden z nejznámějších kanálů virtuálních tvůrců, má téměř tři miliony odběratelů. Po celém světě existují již desítky tisíc VTuberů (někdy zastupovaní talentovými agenturami), kteří podle statistik YouTube kolektivně dokázali vygenerovat obsah s průměrnou sledovaností více než [1,5 miliardy zhlédnutí za měsíc](https://www.youtube.com/trends/articles/report-sources/).
{: .article-note}

Stal jsem se tak prvním politikem na světě, který je zároveň i VTuberem. Vzdělávací a informační povahu svého obsahu se proto snažím předat odlehčeným a srozumitelným způsobem. Za tímto účelem používám jako moderátora a komentátora své virtuální alter ego. Ačkoliv nechci tuto svou volnočasovou aktivitu zatěžovat politickou agitací, rád bych tímto způsobem přivedl mladší ročníky k většímu a hlubšímu zájmu o dění v politice a v technologickém rozvoji.

<iframe width="560" height="315" src="https://www.youtube.com/embed/fBoG5HC5Cn8" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen=""></iframe> 

Současně chci být více přístupný prostřednictvím živých streamů, kterými chci nejen přitáhnout pozornost k tématům souvisejícím s informatikou nebo politikou a jejich průniky, ale také vést smysluplnou debatu s diváky a odpovídat na jejich dotazy.
