---
layout:     post
title:      "Zpráva o transparentnosti červenec 2020 - září 2020"
date:       2020-10-21 20:00:00 +0100
categories: report
comments:   true
tags:       [transparence, report, Piráti]
img:        report012.png
author:     Ondřej Profant
---

Souhrnný report mé činnosti v období červenec až září 2020. Nejčerstvější informace o mých aktivitách naleznete na mých profilech na sociálních sítích a zde na blogu v sekci [Otevřenost](https://www.profant.eu/transparentnost/).

<!--more-->

### Červenec 2020

**CityVizor na Praze 8**  
Zastupitelstvo na Praze 8 [odsouhlasilo připojení městské části k open source nástroji CityVizor](https://www.facebook.com/ondrej.profant/posts/10217427159057609). Využívání CityVizor, na jehož vývoji a provozu se podílelo ministerstvo financí, Otevřená města z.s. a Česko digital, dlouhodobě propaguji. Jsem proto rád, že ho Praha 8 začne využívat, neboť se jedná o můj domovský obvod, kde žiju a bydlím. Velice se těším, až si budu moci od nového roku moci prohlédnout hospodaření mé domovské městské části na webu.

**Schůze Pirátů na Praze 12**  
[Navštívil jsem schůzi](https://www.facebook.com/ondrej.profant/posts/10217429393633472) místního sdružení Pirátů na Praze 12, kde Piráti v komunálních volbách získali přes 25 %. Pod vedením pirátského starosty Jana Adamce se zdejší pirátské posádka snaží zlepšovat fungování úřadu, například zavedením možnosti platby kartou na úřadě nebo zvýšení transparentnosti hospodaření prostřednictvím CityVizoru. Hovořili jsme také o projektu dostavby radnice, který si vyžaduje značné množství péče a pozornosti.

**Urgence ČSÚ ve věci publikování dat**  
Na základě mých urgencí začne [Český statistický úřad publikovat statistické údaje o registrovaných partnerstvích](https://www.pirati.cz/tiskove-zpravy/statisticky-urad-zverejni-data-o-registrovanych-partnerstvich.html), přestože data o manželstvích a nesezdaných soužitích zveřejňuje. Dojde tak k napravení stavu, kdy chybí základní informace umožňující sestavování podobných statistik jako v případě manželství. Stejně tak jsem ČSÚ přesvědčil k publikování dat o četnosti jmen a příjmení.

**Novela o technických normách**  
Důležitá a mnohaletá pirátská snaha o bezplatné zpřístupnění zákonem vyžadovaných norem se blíží do finále. Ve Sněmovně návrh prošel druhým čtením, takže už snad brzy se dočkáme dlouho potřebné změny zákona, která by měla firmám a živnostníkům usnadnit jejich činnost.

**Vzpomínka na bojovníky za svobodu**  
Při příležitosti [vzpomínky na Miladu Horákovou](https://www.facebook.com/ondrej.profant/posts/10217391507646346) a mnohé další oběti bezpráví po celém světě jsem [připomněl méně známé jméno aktivisty Aarona Swartze](https://www.profant.eu/2020/aaron-swartz-a-dalsi.html). Jeho smrt je bolestnou připomínkou skutečnosti, že různým podobám bezpráví čelíme i v dnešní době v západní společnosti.

**Kulatý stůl k novele zákona o vojenské rozvědce**  
Společně s Janem Lipavským jsme ve Sněmovně uspořádali kulatý stůl o vojenské rozvědce. Dlouhodobě problematickou je snaha vojenské rozvědky o monitorování internetového provozu pomocí blackboxů.

**Schůze KET IT Praha**  
Na pražském expertním týmu pro IT vznikl nápad na uspořádání Pirateconu na téma open hardware. Jedná se o takový hardware, který je založen na otevřeném designu a je tak možné podrobně prozkoumat jeho technická schémata. Více informací o otevřeném hardware a jeho přínosu si můžete [přečíst na mém blogu](https://www.profant.eu/2019/otevreny-hardware.html).

**Upozornění na předražené úpravy ADIS**  
Na nevýhodné podmínky Automatizovaného daňového informačního systému od společnosti IBM upozorňuji dlouhodobě. Jako nový problém tohoto předraženého systému jsem v článku pro Pirátské listy popsal [chystanou zakázku za 130 milionů](https://www.piratskelisty.cz/clanek-3364-pirati-upozornuji-na-dalsi-predrazenou-it-zakazku-za-desitky-milionu) na jednoduché úpravy v souvislosti s novelou daňového řádu.

**Odvolání ředitele NK**  
Na základě dlouhodobých problémů v oblasti veřejných zakázek byl odvolán ředitel Národní knihovny Martin Kocanda. Na některé z problematických zakázek, kvůli kterým byl odvolán, jsme již v minulosti s Lenkou Kozlovou [poukazovali](https://www.pirati.cz/tiskove-zpravy/odvolani-sefa-narodni-knihovny.html).

**Upozornění na předraženou zakázku MPSV**  
[Ministerstvo práce a sociálních věcí má v plánu vynaložit 600 milionů](https://www.piratskelisty.cz/clanek-3384-predrazene-ministerstvo-chce-vyhodit-dalsich-600-milionu-za-nechvalne-znamy-system-pro-vyplatu-socialnich-davek) za podporu, nutný rozvoj a ukončení aplikací firmy OKsystem. Na problémy s informačními systémy na výplatu sociálních dávek a správu agendy zaměstnanosti upozorňuji dlouhodobě. Ohledně předraženosti mi dalo za pravdu i Ministerstvo vnitra, které tento záměr ve svém stanovisko také kritizovalo.

### Srpen 2020

**Schůzka k digitalizaci zdravotnictví**  
[Na schůzce s ředitelem Ústavu zdravotnických informací a statistiky Ladislavem Duškem](https://evidence.pirati.cz/report/4613/) jsme řešili připravovaný zákon o elektronizaci zdravotnictví. Naše hlavní připomínky se týkaly skutečnosti, že zákon nevyužívá svůj potenciál k tomu, aby přinesl reálné ulehčení pro pacienty.

**Volby v době koronaviru**  
Vystoupil jsem v [pořadu Události, komentáře](https://www.facebook.com/ondrej.profant/posts/10217690532601783) na České televizi k tématu voleb, které budou poznamenané opatřeními proti COVID. Omezování volebního práva z důvodu karantény považuji za nepřípustné. Jako zastánce možnosti korespondenční volby samozřejmě prosazuji tuto alternativu, nicméně zpátečnické tendence ve Sněmovně jsou v tomto případě dost výrazné.

**Účast na Prague Pride**  
Namísto tradičního pochodu jsem se letos zúčastnil plavby lodí. Na letošním Pride jsem se také zúčastnil diskuze na Palackého náměstí a měl jsem přednášku o legislativě manželství pro všechny, která by měla pomoci k odstranění současných nerovností v zákoně, a dalších souvisejících tématech.

<iframe width="560" height="315" src="https://www.youtube.com/watch?v=hgMRmdcRIrc" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen=""></iframe>

**Kritika centrálního nákupu roušek**  
Vzhledem k mým zkušenostem s veřejnými zakázkami z jiných oblastí jsem již v začátcích pandemie upozorňoval na to, aby stát pro veřejné zakázky na dodání ochranných pomůcek [stanovil nediskriminační podmínky](https://www.facebook.com/ondrej.profant/posts/10217726190573210). Podle nových zjištění se tak nestalo a z výběrových řízení byli vyřazeni například výrobci znovupoužitelných masek.

**Možná inspirace pro české veřejné zakázky**  
Na svém blogu jsem vydal článek mapující způsob [zadávání veřejných zakázek v Rakousku](https://www.profant.eu/2020/verejne-zakazky-rakousko.html), kde funguje takzvaný centrální zadavatel. Využití podobného přístupu k zakázkám v ČR by mohl významně ušetřit administrativní náročnost i celkové finanční náklady jednotlivých nákupů, zároveň by mohl přispět k lepší přehlednosti a tranparentnosti veřejných zakázek.

**Podpora běloruským protestům**  
Po neregulérních a zmanipulovaných prezidentských volbách a následných masových protestech v Bělorusku jsem se rozhodl vyjádřit svou solidaritu s běloruskými občany svou [účastí na protestním pochodu a demonstraci]((https://www.facebook.com/ondrej.profant/posts/10217767392723238)). Svůj [nesouhlas k porušování lidských práv](https://www.facebook.com/ceska.piratska.strana/photos/a.117963484038/10157820244514039/) Lukašenkovým režimem jsem vyjádřil i v hlasování Sněmovny.

**Mimořádná schůze Sněmovny**  
Na mimořádné sněmovní schůzi se podařilo schválit [možnost účasti ve volbách pro občany v karanténní izolaci](https://www.pirati.cz/tiskove-zpravy/pikal-prosadil-hladsi-prubeh-voleb-pro-volice-v-karantene.html). Při příležitosti probírání zahájení školního roku jsem [položil ministrovi školství několik otázek](https://www.facebook.com/ondrej.profant/posts/10217784725316542) (včetně dotazu na podporu digitálních učebních materiálů), na které jsem ale nedostal uspokojivé odpovědi.

**Kampaň do krajských a senátních voleb**  
Zapojil jsem se do kampaně do krajských a senátních voleb. Navštívil jsem například [Moravskou a Českou Třebovou, Ústí nad Orlicí, Rychnov nad Kněžnou](https://www.facebook.com/ondrej.profant/posts/10217774313296248), [Velký Osek, Ovčáry, Býchory, Týnec nad Labem a další](https://www.facebook.com/ondrej.profant/posts/10217797175587791).

**Články k tématu koronavirové krize**  
Na svém blogu jsem vydal dva články vztahující se ke koronavirové krizi. V prvním jsem popsal několik pozitivních příběhů, které mohou v současném celosvětovém chaosu sloužit jako naděje, že aspoň některé věci fungují a lidé se na ně mohou spolehnout. Ve druhém článku jsem se věnoval tomu, jak státní správa v porovnání se soukromými firmami zvládla využívat možnosti práce z domova.
* [Pozitivní příběhy Koronakrize](https://www.profant.eu/2020/pozitivni-pribehy.html)
* [Jak stát zvládl homeoffice](https://www.profant.eu/2020/covid-home-office.html)

**Článek o masovém sledování**  
Masové sledování je jedním z nejnebezpečnějších jevů doprovázejících pozvolnou digitalizaci a rozvoj využívání umělé inteligence. Ochrana soukromí je podstatným úkolem pro Pirátské strany na celém světě, protože plíživý rozmach digitální totality nás ohrožuje všechny stejně. Napsal jsem proto k tomuto tématu [článek](https://www.profant.eu/2020/masove-sledovani.html), abych připomněl důležitost a kontext pirátského boje proti masovému dohledu.

**Návštěva ÚMČ Praha 12**  
[Navštívil jsem Úřad městské části Praha 12](https://www.facebook.com/ondrej.profant/posts/10217840281465411) a strávil jeden pracovní den se starostou Janem Adamcem. Například s tajemnicí úřadu a vedoucím IT jsme probírali legislativu týkající se digitalizace. Bylo pro mě užitečné slyšet připomínky z nižší správní úrovně, která se potýká s nedostatkem metodické podpory. Došlo i na ekologická témata a stavební projekty, které jsme probírali při mé červencové návštěvě schůze místního sdružení Pirátů.

### Září 2020

**Účast ve volební kampani**  
Na začátku září jsem se zúčastnil [zahájení krajské kampaně](https://www.facebook.com/photo/?fbid=10217536034022478&set=a.4718963581800). V průběhu září jsem ale z preventivních důvodů musel nastoupit do domácí karantény, takže jsem neměl moc příležitostí se do kontaktní části kampaně více zapojit. Naše kandidáty jsem tak podporoval aspoň na sociálních sítích.

**eRouška 2.0**  
Součástí chytré karantény je aplikace eRouška. Ta nám umožňuje lepší trasování nakažených, čímž přispívá k získávání přesnějších údajů o šíření viru. Aplikace je vyvíjena jako open source a dbá na pečlivou ochranu soukromí uživatele. Přesto se o ní na internetu objevilo několik poplašných zpráv, například včetně označení aplikace za nebezpečnou předsedou [ÚOOÚ Jiřím Kauckým](https://www.facebook.com/ondrej.profant/posts/10217871813293687). Napsal jsem o ní proto [informativní článek](https://www.profant.eu/2020/erouska-2.html) na svůj blog a k tématu jejího používání jsem [vystoupil také v DVTV](https://video.aktualne.cz/dvtv/na-smirovani-je-facebook-erouska-se-o-vas-nedozvi-nic-urcite/r~5803c7baf9d211ea9c800cc47ab5f122/).

**MojeID v NIA**  
Ačkoliv se nejedná o mou přímou zásluhu, propojování různých možností přihlášení ke službám eGovernmentu patří mezi dlouhodobé cíle, o které jako Piráti v elektronickém styku občana se státem usilujeme. Dělá mi proto radost, že do systému celoevropských identit vstoupila [služba MojeID](https://twitter.com/gov_cz/status/1309470228611584001), kterou zajišťuje CZ.nic. Tím se zase o něco zjednodušují možnosti pro řešení životních situací prostřednictvím elektronického kontaktu s úřady.

**Schůzky k digitalizaci stavebního řízení**  
V souvislosti s digitalizací stavebního řízení navazující na zavádění [digitální technické mapy](https://www.profant.eu/2019/dtm-vybor.html) jsem se v září zúčastnil dvou schůzek. První s [Jiřím Čtyrokým z IPR](https://evidence.pirati.cz/report/4625/) a druhé s [náměstkem ministryně MMR Janem Koudelkou](https://evidence.pirati.cz/report/4615/). Mým cílem je dosáhnout toho, aby data potřebná pro stavební řízení byla dostatečně dostupná a standardizovaná. Digitalizaci územního plánování a stavebního řízení je nutné co nejdříve dotáhnout do konce, zároveň je potřeba pamatovat na zajištění nezbytné technické kompatibility.

**Další elektronizace postupů orgánů veřejné moci**  
Sněmovní tisk 756 (DEPO), který definuje postupy související s elektronizací veřejné správy, se blíží do finále. Posledním sporným tématem zůstává kontroverzní eGovernment cloud, na jehož problémy dlouhodobě upozorňujeme. Tento sněmovní tisk jsem společně s dalšími Piráty řešil na příslušných výborech, ohledně problematiky cloudu jsem se také [sešel s ICT Unií](https://evidence.pirati.cz/report/4617/). K tisku jsme připravili důležité pozměňovací návrhy k těmto oblastem:
* Elektronický spis
* Opendata z úředních desek
* Opendata státních fondů, které rozdělují dotace
* Možnost prokázat řidičské oprávnění občanským průkazem

**Lidská práva a povinné sterilizace v ČR**  
Stále se v souvislosti se svou snahou o ukončení povinných sterilizací transgender lidí pokouším k tomuto tématu přitáhnout [větší pozornost](https://a2larm.cz/2020/09/co-zazivaji-pri-dlouhem-procesu-tranzice-v-cesku-transgender-osoby-komplikace-a-paradoxy/). Tuto zákonem vyžadovanou povinnost považuji za odporný zásah do osobních svobod. Vystoupil jsem proto v diskuzním pořadu V Tranzu, kde jsem vysvětloval kontext současné legislativy a předsudky, kterým při snaze o její změnu čelíme.

<iframe width="560" height="315" src="https://www.youtube.com/watch?v=wCCJzHNGxQA" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen=""></iframe>

**Zavádění směrnice o autorském právu**  
[Upozornil jsem](https://www.pirati.cz/tiskove-zpravy/Pirati-varuji-pred-ceskou-verzi-smernice-o-autorskych-pravech.html) na závažný problém při zavádění evropské směrnice o autorském právu do české legislativy. V návrhu Ministerstva kultury chybí důležité pojistky pro ochranu svobodného projevu uživatelů na internetu. Současný návrh naopak výrazně upřednostňuje zájmy držitelů autorských práv.

**Článek o cyklistice ve městech**  
Jako nadšený cyklista a propagátor alternativních způsobů dopravy jsem na svém blogu vydal [článek o městské cyklistice](https://www.profant.eu/2020/cyklistika-ve-meste.html). V článku jsem shrnul pozitivní přínosy cyklistiky pro mobilitu i lepší využití prostoru ve městech. Zároveň jsem zdůraznil důležitou skutečnost, že cyklistika není bojem proti autům, ale přirozeným vývojem pro městskou dopravu.

**Členská schůze Otevřených měst**  
Vzhledem k mému pobytu v osobní karanténě jsem se v září nemohl zúčastnit zasedání sněmovního pléna. Tento čas jsem aspoň využil ke své vzdálené virtuální přítomnosti na členské schůzi Otevřených měst 15. 9.

**Příprava na vládu**  
Ivan Bartoš připravuje vládní tým a shromažďuje podklady pro strategie a vize jednotlivých resortů. V rámci resortních týmů Informatika a Místní rozvoj jsem se těchto příprav zúčastnil. Zaměřuji se především na hladký průběh digitalizace, zlepšování eGovernmentu a jeho služeb, transparentní a funkční procesy ve veřejné správě a zodpovědný přístup k veřejným zakázkám.
